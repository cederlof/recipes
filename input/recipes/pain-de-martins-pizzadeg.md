Title: Pain de Martins pizzadeg (tar ca 4 h)
Category: Bröd
Description: pizza, martin johansson
---
*2 stora pizzor*

####Ingredienser

* 10g / 2 tsk färsk jäst
* 400g / 4 dl kallt vatten
* 15g / 1 msk olivolja
* 540g / 9 dl vetemjöl special
* 9-12g / 1 ½-2 tsk salt

####Gör så här
Blanda ut jästen i vatten och olja, tillsätt sedan mjöl och salt. Rör kort tills allt blandats ordentligt och låt degen vila i **30 minuter**.
Vila och vika. Doppa handen i vatten och ta sedan tag i degens kant med ena handen. Dra ut degen en aning och vik in mot mitten. Ta ett nytt tag, dra i degen och vik in mot mitten på nytt. Upprepa tills du kommit varvet runt. Det här momentet gör du totalt **3 gånger med 30 minuters mellanrum**. När du sträckt degen tredje och sista gången låter du den jäsa i ungefär **1 timme**.

Under tiden kokar du tomatsåsen och fixar toppingen. Sätt ugnen på högsta möjliga värme i god tid innan degen jäst färdigt och sätt samtidigt in en ugnsplåt i mitten av ugnen. (Vi har 275 grader som max på vår ugn.)

Skrapa ut degen på ett ordentligt mjölat bakplåtspapper. Dela den i två delar. Dra ut varje del med hjälp av mjölade händer så att den nästan täcker pappret. Bred ut hälften av tomatsåsen på en botten i taget och strö över ost. (Jag tog lite ost här och sedan mer över toppingen men det är en smaksak!)

Jag hade sedan på färska tomater, rödlök, ananas och champinjoner innan pizzan åkte in i ugnen för att sedan toppa med ruccola och parmesan efter gräddningen.

Dra ned bakplåtspappret med pizzan på en bricka och låt sedan pappret glida av på den varma plåten i ugnen. (Lite trixigt men gör man försiktigt går det bra!) Grädda i ca **15 minuter**.
