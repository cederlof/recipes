Title: Martins En bra bulle
Category: Bröd
Description: martin johansson, bullar
---

*20–25 stora bullar*

####Fördeg

* 250 g vatten
* 250 g mjölk
* 50 g jäst
* 500 g mjöl

Blanda alltsammans tills det blivit en slät smet. Låt jäsa cirka **1 timme**. Den ska bubbla upp ordentligt.

####Deg

* 500 g vetemjöl
* 8 g salt
* 12 g kardemumma
* 200 g smör
* 200 g socker

Mortla kardemumman, skiva smöret (smält det inte) och blanda alltsammans i degblandare cirka **10 minuter**. Nu ska den jäsa igen. Jag tog upp degen på bänken och slog ihop den till ett litet paket, så fick den ligga och jäsa så (**1 timme** i rumstemp), men den kan förstås jäsa i bunken också. I Rute sätter de oftast in degarna i kylen i det här läget. Där får de stå tills det är dags att baka. (Jag tror också att det underlättar vid utbakningen att degen är lite sval.)

####Fyllning

* 200 g rumsvarmt smör
* 200 g strösocker
* 10 g vaniljsocker
* 20 g kanel
* 10 g kardemumma

* 50 g mandelmassa

Under tiden degen jäser gör man fyllningen. Blanda ihop allt utom mandelmassan och vispa det fluffigt med en träslev.

####Utbakning
Och nu, dags att baka ut bullarna. Dela degen i tre lika stora bitar. Kavla ut den ena till en rektangel, så jämn som möjligt. Jag brukar vända på den då och då och mjöla lite så att den inte fastnar. Bred på fyllningen och se till att det kommer hela vägen ut i kanterna. Smula på mandelmassa och vik den en gång så att formen blir mer lik en kvadrat och jämna till den så gott det går.

Skär strimlor av degen, gärna med en sporre och gärna med en rundstav som linjal (jag tar pinnen som sitter i kaveln). Sen ska de snurras. Nu är inte jag någon snitsare på det där, men såhär kan det se ut på ett ungefär.

Lägg bullarna att jäsa på en plåt och sätt ugnen på någonstans mellan 225 och 250 grader (är det väldigt stora bullar 225 grader, annars tycker jag det blir fint med 250). Låt jäsa **45–50 minuter**.

Vill man pensla dem med ägg kan det vara bra att blanda ägget med lite vatten och en nypa salt så blir det lättare att pensla på. Strö på vad du vill (här använde jag råsocker) och skjutsa in bullarna i ugnen. Sätt en klocka på **8 minuter eller så**, men håll koll på bullarna. Det går otroligt snabbt på slutet.

När bullarna ser färdiga ut ovanpå, ta då en titt på bullens undersida. Har de lite lagom färg tar du ut bullarna. Är de för bleka får man baka dem en stund till. Lägg då aluminiumfolie ovanpå så blir de inte brända.

Källa: <http://paindemartin.blogspot.se/2009/11/en-bra-bulle.html>
