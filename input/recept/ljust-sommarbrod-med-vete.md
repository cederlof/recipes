Title: Ljust sommarbröd m. vete
Category: Bröd
Description: martin johansson
---

Källa: <http://paindemartin.blogspot.com/2010/07/trevlig-sommardeg.html>

Här är själva grundreceptet. Det blir en liten deg som räcker till 1 lite större bröd eller 8–10 småbröd, men den går utmärkt att göra dubbel eller tredubbel.

#### Ingredienser

* 3 g (3 krm) jäst
* 300 g (3 dl) kallt vatten
* 390 g (6 1/2 dl) mjöl
* 6–9 g (1–1 1/2 tsk) salt

#### Gör så här

Rör ut jästen i vattnet och tillsätt sedan mjöl och salt. Rör kort (en halv minut räcker gott), täck med plastfolie eller lock och och låt stå **8–10 timmar** i rumstemperatur (över natten till exempel). Är det riktigt varmt minskar du lite på jästen.

Oavsett vad man ska göra av degen, småbröd, baguetter eller ett stort, så gör man följande enkla moment: Häll ut degen på ett mjölat bakbord, dra ut den till en kvadrat och vik sedan ihop den till ett paket. 

Så snart degen är hopvikt sätter man på ugnen på full värme. Sätt en plåt eller en baksten på mittenhyllan och en oöm plåt på nedre hyllan. När degen jäst någonstans mellan en halv och en hel timme skjutsar man in brödet i ugnen. Den där oömma plåten man ställde längst ner kan man lägga några isbitar på, de smälter till ånga som gör bröden fina.

Mitt utgångsläge brukar vara att jag bakar de här bröden på *250 grader*, men jag tittar till dem efter tio minuter eller så, har de då väldigt mycket färg sänker jag till 200 grader. Och så brukar jag lufta ugnen mot slutet, öppna en stund så att fukten åker ut. Det ger knaprigare skorpa. Små bröd, som frukostbullar, bakar jag **10–15 minuter**, baguetter något längre och stora bröd runt 30 minuter.