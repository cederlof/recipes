Title: Tzatziki
Category: Meze
Description: yoghurt, meze
---

* 5 dl  yoghurt naturell
* 1 st  gurka, stor
* 1 tsk  salt
* 1 skvätt  citronsaft, efter smak
* 2 tsk  olivolja
* 2 st  vitlöksklyftor, riven eller mycket finhackad

####Gör så här

Vill du göra en riktigt god tzatsiki kan det vara mödan värt att lägga ned lite extra tid. Låt yoghurt och gurka vätska av sig väl och pressa ur vätskan ordentligt. Använd naturell yoghurt, eller ännu hellre en god grekisk eller turkisk yoghurt som är fastare i konsistensen och inte behöver rinna av så länge. Har du ont om tid går det att hasta ihop ingredienserna och servera direkt. Men slutresultatet blir inte lika bra och lämpar sig inte särskilt väl att spara i kylskåp. Är gurkan inte väl avrunnen blir den gärna gummiaktig och tzatzikin blir rinnig.

1. Häll yoghurten i ett kaffefilter, eller i en sil klädd med kökshandduk. Låt stå **minst 1 timme**, gärna längre, så att vasslen rinner av. 
2. Dela gurkan och skrapa ut kärnorna med en tesked. Riv gurkan på den grova sidan av rivjärnet. 
3. Lägg gurkstrimlor och salt i en skål. Låt stå och dra ca **1 timme**. 
4. Häll över gurkan i en sil. Pressa ur all vätska. 
5. Blanda yoghurt, vitlök och olivolja. Tillsätt gurkmoset. Smaka av med salt och några droppar citron. Låt gärna tzatzikin stå och dra ett par timmar i kylskåp så sätter smakerna sig ordentligt.
6. Servera tzatzikin som förrätt med ett gott bröd och oliver. Eller som dipsås eller dressing.

Källa: <http://www.tasteline.com/recept/tzatziki>
